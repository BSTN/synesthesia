Onze zintuigen zijn elke dag hard aan het werk om er voor te zorgen dat wij de wereld en elkaar kunnen begrijpen. Een goede samenwerking is daarbij van het grootste belang: om dingen te zien gebeuren koppelen we bewegingen aan geluiden, om te lezen koppelen we vormen van letters aan kennis van taal, en om taal te begrijpen koppelen we geluiden en betekenissen.

Hoe dat precies werkt is bij iedereen een beetje anders. Voor sommige mensen hebben letters bijna automatisch een kleur; als dat heel consistent gebeurt noemen we dat synesthesie. Andere mensen hebben juist meer moeite met het maken van die koppelingen; als dat het lezen in de weg staat noemen we het dyslexie. Tussen die twee uitersten zit een hele grote groep mensen waarbij de zintuigen ‘gewoon’ samenwerken.

Maar wat is gewoon? En hoe verschilt dat precies van die meer speciale gevallen? In dit onderzoek willen we het complete spectrum in kaart brengen. De verschillende tests helpen ons om een beeld te krijgen van hoe goed jouw zintuigen samenwerken, en hoe dat zich verhoudt tot wat andere deelnemers doen.

# Wie zijn de wetenschappers hierachter?

Het Groot Nationaal Onderzoek naar Taal en Waarneming wordt uitgevoerd door een groep wetenschappers in Nijmegen. De initiatiefnemers zijn Mark Dingemanse en Tessa van Leeuwen. Ze zijn verbonden aan het Centre for Language Studies en het Donders Instituut van de Radboud Universiteit.

# Waar kan ik meer vinden over de resultaten?

Je persoonlijke profiel geeft een overzicht van je eigen resultaten. Wanneer we meer deelnemers hebben, kunnen we alle testresultaten samen analyseren en publiceren (daarbij anonimiseren we alles zorgvuldig, en je persoonlijke gegevens zoals naam en email worden nooit gedeeld). De eerste voorzichtige conclusies zijn gepresenteerd in een uitzending van NTR De Kennis van Nu en in het tijdschrift Onze Taal. Sindsdien zijn er allerlei vakpublicaties verschenen.

Als je trouwens je persoonlijke informatie liever niet deelt is dat ook prima. Je kunt ook anoniem meedoen, en je kunt je ten allen tijde aan het onderzoek onttrekken. Als je vragen of opmerkingen hebt horen we het graag — onderaan de pagina vind je contactinformatie.

# Welke organisaties ondersteunen dit onderzoek?

Het Groot Nationaal Onderzoek is een samenwerking van NTR, het Max Planck Instituut voor Psycholinguistiek, de Radboud Universiteit en Quest en is mede mogelijk gemaakt door NWO, de Nederlandse Organisatie voor Wetenschappelijk Onderzoek. Ethische toestemming voor deeltesten is verleend door de Ethische Commissie Gedragswetenschappelijk Onderzoek van de RU (onderzoekers: Kate Kucera, Tessa van Leeuwen, Mark Dingemanse, Linda Drijvers, en Gwilym Lockwood).

Voor sommige van de testen gebruiken we materialen die in eerder onderzoek ontwikkeld zijn. Dank aan Anja Moos en David Simmons (University of Glasgow) voor de opnames van klinkers, aan Stefan Koelsch voor de muziekstukken en aan Lawrence Fritts (University of Iowa) voor de opname van de viola. De synesthesietest is ook te doen als app: SynQuiz, ontwikkeld door Katerina Kucera en het Language & Genetics Department van MPI voor Psycholinguistiek.

De website en de testen zijn ontwikkeld en ontworpen door Basten Rolf Stokhuyzen / BSTN.

# Nog vragen?

Heb je vragen over dit onderzoek? Neem dan contact op met Tessa van Leeuwen (t.vanleeuwen@donders.ru.nl) of Mark Dingemanse (mark.dingemanse@mpi.nl).
